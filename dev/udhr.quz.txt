PACHANTIN LLAQTAKUNAPI RUNAQ ALLIN KANANPAQ HATUN KAMACHIKUY

Pachantin ayllu wawaq allin kawsaypi kananta yuyaykuspan, kay kamachikuy paqarin. Runaq kawsay qasi kusi kawsaypi kananpaq, tukuy llakipi kaspapas "justicia" taripananpaq. Kikin runa kayninta runa masinkunawan riqsichispa kawsananpaq.

Runaq runa kayninta sarunchasqata rikuspan, wakin ima millay salqa runakunaq runa masinta k'umuchisqanta, waqachisqanta rikuspan, kay ancha sut'i kamachikuykuna rikhurin, aswan allin, aswan sumaq kawsay runaq taripananpaq; mana imamanta manchakuspa, mana yarqayta muchuspa, sut'i simipi rimarispa qasi kawsaypi kananpaq.

Runapaqpuni tukuy ima allinkunapas kamasqa karqan. Chay kamasqa kasqanta riqsispan; "derechon" kasqanta yachaspan kay simikuna kamakun qharipas warmipas kuskachasqalla kawsanankupaq, sapa p'unchay aswanta hananchakuspa. Kawsanankupaq: paykuna ukhupipas, llapa ayllu runa uldiupipas, sapanka runataqmi tukuy llakimanta qispisqalla purikunan, llapa "mundo" pachantinman qasi kawsay mast'arikunanpaq.

Tiqsi muyuntin "mundoq" "estadonkuna" huñuykunakuspan, ancha allinta rimanakunku "Organización de las Naciones Unidas" sutita churaykukuspa. Hina sumaqta, allinta yuyayukuspataq, ruwaspataq, huk sunqulla kamachinakunku yanapanakunankupaq, runaq runa kayninta, qispisqa kayninta, tukuy "derechunta" hunt'achinankupaq.

Chay rimasqanku hunt'akunanpaqtaqmi, hatun "Asamblea" nisqa, ancha sut'inta quwanchis kay "Declaración Universal de los Derechos Humanos" qilqapi, llapa llaqtakuna ch'ullallata yuyaykuspa runaq allin kayninta taQyachinanpaq [thakyachiy? taklla-?], chay allin kamachikuy simikuna hunt'akunanpaq.

Kaqllataqmi riqsichina, yachachina qhipa wiñay runamanpas, waynakunamanpas aswan allinta paykuna hunt'achinanpaq aswan allin yuyaytawanpas yapanankupaq, kikin "nacionninkupipas", pachantin nacionkunapipas.

HATUN RIMANAKUYPI CHANINCHASQA KAMACHIKUY

HUK ÑIQIN (1)

Llapa runan kay pachapi paqarin qispisqa, "libre" nisqa, allin kawsaypi, chaninchasqa kawsaypi kananpaq, yuyayniyuq, yachayniyuq runa kasqanman hina. Llapa runamasinwantaqmi wayqintin hina munanakunan.

ISKAY ÑIQIN (2)

Kay hatun kamachikuyqa llapa runapaqmi, qasilla qispisqalla purikunanpaq, pipas kachun, mistipas, runapas, yuraqpas yanapas; warmipas, qharipas. Taytachakuna mamachakunapi iñiqpas. Pacha Mama yupaychaqpas; imayna yuyaykuq runapas. May llaqtayuqpas; wakchapas, qhapaqpas.

KINSA ÑIQIN (3)

Llapan runan kawsay pachapaq kamasqa, mana piqpa rimapayasqantaqmi purikunan kawsanan p'unchaykama.

TAWA ÑIQIN (4)

Manan pipas runaq chitasqan kamachipi puriyta atinchu. Runawan yanachikuyqa unayñan tukukapun, kay "Declaración de los Derechos Humanostaq" chaninchan chay tukukuyninta, wiñaypaq. Yanachikuyqa qunqaypachaman churasqan kapun.

PISQA ÑIQIN (5)

Manan pipas, piqpapas, k'irisqan, muchuchisqan, k'umuchisqan kananchu.

SUQTA ÑIQIN (6)

Llapa runaq "derechonmi", maypipas runa hina "respetasqa" kananpaq.

QANCHIS ÑIQIN (7)

Leypaqqa, hatun kamachikuypaqqa llapa runapas kikillan, "igualllan" kanchis; mana pitapas akllaspa, mana pitapas t'aqarparispa.

PUSAQ ÑIQIN (8)

Llapa runapaq churasqan sapanka "nacionpi", hatun llaqtapi "tribunalkuna", "leywan", "amparakunanpaq" piña mayña runakayninta sarunchayta munaqtinpas.

ISQUN ÑIQIN (9)

Manan pipas yanqa qasinmantaqa muchuy wasipi wisq'asqapas, llaqtanmanta qarqusqapas kayta atinchu.

CHUNKA ÑIQIN (10)

Llapa runapas, imamantaña huchachasqa kaspapas, "tribunalpa" uyarisqanmi kanan; chayman hina huchayuq kasqanpas, mana huchayuq kasqanpaq yachakunanpaq.

CHUNKA HUKNIYUQ ÑIQIN (11)

    Hayk'an huchachasqa runaqqa, kanmi "derechon" manan huchayuqchu kani, ninanpaq "justicia" taripanankama.
    Allin ch'uyaman "justicia" chayaspa, ima muchuymanpas churana, huchanman hina. 

CHUNKA ISKAYNIYUQ ÑIQIN (12)

Manan piqpa imayna kawsakusqantapas tapupakuyta atinchischu. Manataqmi imaynatas warminwan, wawankunawan tiyan chaytapas yachayta munananchischu. Manan runaq allin kasqanta, "honranta", allin runa kasqanta panpachanachu; chaykuna ruwasqamantaqa "leymi" muchuchinan. Chay tukuywanpis, manan pipas qilqa apachisqanchista, "carta" chaskinanchista pakallapi, mana yachasqanchis "liyiyta" yachayta atinchu. Llapa runan chay mana chaninmanta "libre" kanan, "leypa" "protejisqan.

CHUNKA KINSAYUQ ÑIQIN (13)

    Llapa runan may munasqantapas purikunan, tiyananpaqtaq may llaqtatapas, may chiqastapas akllakunan.
    "Nacionninmanta" lluqsispapas kaqmi kutiykampuyta atillantaq. 

CHUNKA TAWAYUQ ÑIQIN (14)

    Chiqnisqaña, qatiykachasqaña kaspapas, piqpa wasinpipas, maypipas pakaykukuyta atinmi, may "nacionpipas", may llaqtapipas, may chiqaspipas.
    Manan "común" huchayuqman aypanchu kay "derecho". 

CHUNKA PISQAYUQ ÑIQIN (15)

    Llapa runakunaq "derechunmi huk nacionalidadniyuq" kay. Llapataqmi mayqin naciontapas tiyananpaq akllakuyta atin. Chaymantaqa manan pipas hark'akuyta atinchu.
    Manataqmi pipas, maypas "nacionalidadninchista" qichuyta atinchu, nitaq huk "nacionalidad" akllakunanchista tatichiyta atinchu. 

CHUNKA SUQTAYUQ ÑIQIN (16)

    Qharipas warmipas hunt'asqa watanman chayaspaqa "casarakuyta" atin piwanpas maywanpas, mana piqpa hark'akusqan, yuraqwanña yanawanña, paykunapura tinkuku, munanakunku chayqa.
    Warmi qhari wawakunantin tiyaspataqmi allin rimanakuypi tiyananku, kikin "derechoyuq" huk sunqulla tiyaspapis, t'aqanakuspapis. 

CHUNKA QANCHISNIYUQ ÑIQIN (17)

    Llapa runaqmi kanan hallp'apas, wasipas, tukuy ima kawsaypas, pay sapanpa, llank'ananpaqpas, wakipi llank'ananpaqpas.
    Manan piqpa kaqninpas qichuy atikunchu. 

CHUNKA PUSAQNIYUQ ÑIQIN (18)

Llapa runan yuyaykukuyta, hamut'ayta atin yuyaychakusqanman hina. Manan pipas chaytaqa hark'ayta atinmanchu. Kaqtaqmi ima "religionpipas" kawsayta atin tukuy runaq yachashasqan.

CHUNKA ISQUNNIYUQ ÑIQIN (19)

Tukuy runapas umanpi yuyaykusqantan rimarinan mana pitapas manchakuspa. Yuyaykusqantataqmi pachantin runaman, tiqsi muyuntin, lluy "mundontin" runaman riqsichinan yachananpaq. Sut'in rimaqtan pacha kamaq taytachapas yanapan. Chay yuyaykukusqanmantaqa, ruwasqanmantaqa manan pipas chiqniytapas, huchachaytapas atinchu.

ISKAY CHUNKA ÑIQIN (20)

    Pi runapas, may runapas huñunakuytaqa atinmi. Runa huñunakuyqa kananpunin; allin rimanakuypaq, sumaq rimanakuypaqqa.
    Ichaqa, manataqmi pipas tanqasqaqa, mat'isqaqa, ima huñunakuymanpas haykunanchu. 

ISKAY CHUNKA HUKNIYUQ ÑIQIN (21)

    Llapa runapas atinmi llaqtanta "nacionninta" kamachiyta; chaypaq akllasqa, chaypaq churasqa kaspaqa; pay kikinpas, maski mink'anta churaspapas.
    Kuskallan llapa runapas kanchis, llapataqmi kamachikuq kaytapas atinchis llaqtaq munayninmi kamachikuqtaqa hurqun, llapa runamanta hukta akllaspa sumaq hatun rimanakuypi, "eleccionespi" akllaspa. 

ISKAY CHUNKA ISKAYNIYUQ ÑIQIN (22)

Llapa runan, imaynan kawsasqanman hina llaqtanwan, "nacionninwan" quchikunan mikhuytapas, tukuy ima kawsaytapas; yachaytawanpas, yachayninman yapananpaq, chaywantaq hananchasqa runa kananpaq.

ISKAY CHUNKA KINSAYUQ ÑIQIN (23)

    Llapa runapaq kamasqan llank'ayqa, sapanka runataqmi akllakunan iman munasqan llank'ayta.
    Tukuymi llank'ananpaq yanapasqa kanan. Yanqa, qasi kaytaqa mana runa atinchu. Runaqa chanintan, llank'asqanman hina chaskinan "salariontaqa".
    Llapa runan chaskinan kallpanpa chanintaqa, paypa kawsananpaq hina; warminpa, wawankunaq kawsananpaq hina. Mana chaytaqmi llaqta runa yanapanan.
    Tukuy runan "sindicato" "organizayta" atin; hinallataq "sindicalizado" "derechun" "respetachinanpaq". 

ISKAY CHUNKA TAWAYUQ ÑIQIN (24)

Llapa llank'aq runapaqmi samana p'unchayqa churasqa. Kikillantaqmi, kaqllataqmi "vacaciones" nisqa, sapa wata asllapas huk killa samayniyuq kanan mana llankaspa "pagasqa".

ISKAY CHUNKA PISQAYUQ ÑIQIN (25)

    Llapa runapaqmi kanan allin kawsay, kaqllataq warminpaqpas, wawankunapaqpas. Kananmi mikhunanpas, wasinpas, p'achanpas; kanantaqmi hanpiqnin "medicopas". "Seguro Socialpas" kananmi paypaqqa mana llank'ayta atiqtin, unquqtin; warmin wañuqtin, ima llakipiña kaqtinpas.
    Wachakuq warmiqa rikusqan qhawasqan kanan. Wawakunapas kaqllataqmi kanan; "casadoq" wawanpas, mana "casadoq" wawanpas. 

ISKAY CHUNKA SUQTAYUQ ÑIQIN (26)

    Tukuy runapaq churasqan "escuela", "colegio", "educación", llapataqmi chaykunata chaskinan mana qulqillamanta.
    Hatun yachaywasimantaqmi haykunan aswan umayuq, yuyayniyuq, hamawt'ayuq hina.
    "Educacionqa" llapa runaq aswan allin runa kananpaqmi, llapa runamasintin munanakunanpaqmi, maymantaña kaqtinpas, may llaqtayuqña kaqtinpas. 

ISKAY CHUNKA QANCHISNIYUQ ÑIQIN (27)

    Llapa runan riqsinan hatun yachayniyuqpa yachayninkunata, chaymi "ciencia" nisqa, llapan riqsinan tukuy sumaq ruwaykunata: "artes" sutiyuq.
    Llapa runan yachanan, aypanan hatun yachay, kawsay yachay, aswan hatun "filosofía" nisqa hamutay kuraq yachayta. 

ISKAY CHUNKA PUSAQNIYUQ ÑIQIN (28)

Sapanka runan munawanchis kay hatun kamachikuy simikunaq huntakunanta, llapa pachantin, "munduntin" llaqtakunapi.

ISKAY CHUNKA ISQUNNIYUQ ÑIQIN (29)

Ayllunchispi kawsaq runataqa, llaqtanchis runataqa, anchatan, munana, yupaychana; ayllun, llaqtan sapanka runatapas uywawanchis, wawanmi kanchis.

KINSA CHUNKA ÑIQIN (30)

Kay hatun kamachikuy simikunaqa manan huk runallapaqchu; manataqmi "nacionkunaq" kamachiqkunallapaqchu, llapa runaq allinninpaqmi, pachantin llaqtakunapitaqmi hunt'akunan.

ÑAWPAQ NISQA SIMIKUNA

Perú "paisninchisqa" "mundontinpi paiskunamanta" aswan askha rikchayniyuqmi, chayraykupischá llapa runaq sunqunman chayan, chaypistaqchá ch'ulla kawsayllapi kan runaq llaqtan.

Kay "nacionninchispin" imaymana rikch'aq runapas; imaymana simi rimaqpas; imaymana yachayniyuqpas huñuykunakun kuska, ancha unay watakunamantaña. Yunkayuq, qhiswayuq, punakunayuq ancha hatun hallp'api.

Chaymi kay "patriapi" tiyaq "peruano" runamasinchiskunaqa, kawsayninku allin ñanman churay munaqkunaqa, sapa kuti, sapa p'unchay sumaq rimanakuypi kanan, sunqunkuq aswan allinta tinkunanpaq, ñawpa pacha allin runakuna hina kawsananpaq.

Kunan kamachiqninchis "gobiernon" musuq kawsayman haykunanchista munan; aswan k'apaq chaninchasqa allin kawsaypi kananchista munan. Hinataqmi huñunakusqa "nacionkunata", "Naciones Unidas" nisqata, tawa chunka watanpi, haywarin kay runasimiman t'ikrasqa HATUN KAMACHIKUYTA, "Declaración Universal de los Derechos Humanos" nisqata.

Wakin pisi runakunallaq rimasqan simikunamanwanpas t'ikrakunmi kay nisqanchis Hatun Kamachikuyqa, mana piqpa kawsaynin, mana piqpa yachaynin tanqasqa, wikch'urparisqa kananpaq; llapa hatun suyunchispi tantaykusqa llaqtakunaq hananchakunanpaq. Kayta ruwaspan "gobiernonchispa" allin yuyaykusqanta, tukuy sunquta churaspa, Perú kamachisqanta sut'inchasun. Runasimipi rimaspan pachantin llaqtakunawan rimanakusun. 
